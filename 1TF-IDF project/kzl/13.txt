Үлкен желілерді құру 

Компаниялар дамыған кезде, олардың желілері де өседі. Жергілікті желілердің өздерінің алғашқы жобасынан озатын қасиеті бар. Бұл ақиқатқа айналады, егер:
-	желі трафигі өткізу мүмкіндігінің шегіне жетсе;
-	баспаға берілген келесі тапсырманың өз кезегін күту уақыты артса;
-	желіде қарқынды жұмыс істейтін қосымшалардың жауап беру уақыты ұлғайса, мысалы, деректер қоры.
Администраторға, ерте ме кеш пе, желінің өлшемін ұлғайтуға немесе жұмыс өнімділігін арттыруға тура келеді. Желіні оған жаңа компьютерлерді қарапайым қосу немесе қосымша кабель жүргізу арқылы ұзарта беруге болмайды. Кез-келген топологияның немесе архитектураның өз шегі бар. Дегенмен, жұмыс істеп тұрған ортада желіні ұзартуға арналған құрылғылар бар.
 Анықтама. Модем дегеніміз – компьютерлерге  телефон байланысы арқылы деректер жіберуге мүмкіндік беретін құрылғы.
Модемнің функциясы – жіберуші модем цифрлік сигналды аналогтық сигналға өңдейді, ал қабылдаушы аналогтықты цифрлікке кері өңдейді (4.5 - сурет). Модемнің ішкі (4.6 - сурет) және сыртқы (4.7 – сурет) түрлері бар.   
Желілік технологиялардың барлық аймақтарында дерлік өндірістік стандарттар бар, модемдер де одан сырт қалған жоқ. Стандарттар әртүрлі өндірушілердің модемдерінің өзара әрекеттесуін қамтамасыз етеді. 1980-жылдардың басында Hayes Microcomputer Product, Inc компаниясы Hayes Smartmodem деген ат берілген модемді жасап шығарды. Ол басқа модемдерге бағыт беретін стандартқа айналды. Бастапқыда модемнің жылдамдығы секундына жіберілген битпен немесе «бод» деп аталатын бірлікпен есептелді. Бод деректер биттерінің телефон жолдары арқылы жіберілгендегі дыбыстық толқындардың кернеуінің осцилляциясына қатысты. Бұл бірлікке француздың офицера-байланысшысы Ж.Бод-тың аты берілген. 80-жылдардың басында бод бойынша жылдамдық модемнің беріліс жылдамдығына тең болатын. Кейіннен байланыс инженерлері деректерді қысу және кодтау әдістерін ойлап тапты. Осының нәтижесінде дыбысты әрбір модуляциялау бір биттен артық ақпаратты жіберетіндей халге жетті. Бұл секундына бит бойынша жылдамдықтың бод бойынша жылдамдыққа қарағанда артық болатынын білдіреді. Әртүрлі беріліс ортасында деректерді әртүрлі беріліс әдістерімен тасымалдауға тура келеді, сондықтан модемдердің де әртүрлі типтері бар. Байланыстарды синхронизациялауды басты шарт ретінде қарастыра отырып, бұл орталарды екі типке бөлуге болады.
Асинхронды (тізбектелген) модем, стандартты телефон жолдарында қолданылатын асинхронды байланысты пайдаланады. Әрбір символ биттердің тізбектеріне бөлінеді. Бұл тізбектің әрқайсысы басқаларынан бастапқы және соңғы тоқтатушы биттермен ажыратылады. Жіберуші және қабылдаушы құрылғылар бастапқы және тоқтатушы биттердің қисындастырулары жайлы келісіп алулары керек  Байланыстың бұл типі синхронизацияланбайды, сондықтан арнайы синхронизациялаушы құрылғы жоқ. Деректер тек жіберіледі және қабылданады, трафиктің 25% -ын басқарушы ақпарат құрайды
Синхронды модем екі құрылғы арасында келісілген синхронизациялау үрдісіне негізделген. Оның мақсаты – блокпен жіберу барысында биттерден кадрлар деп аталатын топты бөліп алу. Беріліс бір кадрдың соңында аяқталып келесі кадрда қайтадан басталады. Бұл әдіс асинхронды беріліске қарағанда тиімдірек.

Синхронды модемдердің құны жоғары және күрделі болғандықтан, жеке үй жағдайында пайдаланбайды.
2. Анықтама. Репитер –  электрлік сигналдарды күшейтетін құрылғы. 
Репитер OSI үлгісінің Физикалық деңгейінде жұмыс істейді, ол сигналдарды қалпына келтіріп, басқа  сегменттерге жібереді. Репитер түрлендіру және сүзгіден өткізу сияқты функцияларды орындамайды. Репитер жұмыс істеуі үшін, ол арқылы қосылған екі сегменттегі ену әдістері бірдей болуы керек.  Бұл – желіні ұзартудың ең арзан жолы (4.9 - сурет). Желіні сегменттің ұзындығына дейінгі қашықтыққа ұлғайтқан немесе түйіндер санына қойылған шекті қанағаттандыру қажет болған жағдайда репитерлерді пайдаланған жөн. Бірде бір сегмент асып кеткен трафикті генерацияламайды, ал желі құны – бас фактор.
3. Анықтама. Көпір – сегменттер мен желілерді қосатын құрылғы. Көпірдің мақсаты: 
- желінің өлшемін ұлғайту;
- желідегі компьютерлердің максималды санын арттыру;
- желідегі тар жолдарды жою;
- желідегі әртүрлі сегменттерді қосу;
- әртүрлі физикалық таратушыларды қосу.
Көпірлер OSI үлгісінің Арналық деңгейінде жұмыс істейді, сондықтан бұл үлгінің өзінен жоғары жатқан деңгейлеріндегі ақпаратпен жұмыс істей алады. Бір хаттаманы екіншісінен ажыратпай, желіде барлық   хаттамалардың жұмыс істеуін қолдайды. Кез-келген хаттама көпір арқылы өтетіндіктен, әрбір компьютер өзінің қандай хаттамамен жұмыс істейтіндігін өзі анықтауы керек. Ортаға енуді басқару деңгейінің көпірлері келесі қызметтерді атқарады:
- барлық трафикті «тыңдайды»;
- әрбір пакеттегі жіберуші мен қабылдаушының адрестерін тексереді;
- бағыттауыш кестесін құрады;
- пакеттерді жібереді.
Көпірдің қызметі желінің әрбір түйінінің жеке адресінің болатындығына негізделген. Көпір жұмысының басында бағыттауыш кестесі бос болады. Түйіндер пакеттерді жібере бастаған кезде, жіберуші көздердің адрестері бағыттауыш кестесіне көшіріледі. Көпір бұл деректердің көмегімен  компьютерлердің желі сегменттеріндегі орналасуын зерттейді.
Пакетті қабылдағаннан кейін, көпір бағыттауыш кестесіндегі жіберу көзінің адресін іздейді. 
	Егер жіберу көзінің адресі табылмаса, оны бағыттауыш кестесіне қосады. Содан кейін көпір қабылдаушының адресін бағыттауыш кестесіндегі деректер қорымен салыстырады. 
	Егер қабылдаушының адресін  бағыттауыш кестесінде бар болса және ол адресат жіберу көзімен бір сегментте орналасқан болса, пакет алынып тасталынады. Бұл сүзгілеу желілік трафикті азайтып, желі сегменттерін оқшауландырады. 
	Егер қабылдаушының адресі бағыттауыш кестесінде бар болса және  адресат пен жіберу көзі әртүрлі сегментте орналасса, онда көпір пакетті сәйкес порт арқылы адресатқа жібереді. Егер қабылдаушының адресі бағыттауыш кестесінде жоқ болса, көпір пакетті ол қабылданған портынан басқа барлық порттарына жібереді.
Егер желіні ұзарту үшін көпірді пайдаланатын болсаңыз, келесі фактілерді есте ұстау керек:
•	көпірлерде репитерлердің барлық мүмкіндіктері бар;
•	екі сегментті қосады және сигналдарды пакеттер деңгейінде қалпына келтіреді;
•	OSI үлгісінің Арналық деңгейінде қызмет етеді;
•	беріліс жылдамдығы 56 Кбит/с-тан аз ортада жұмыс істемейді;
•	бір мезетте бірнеше бағытты пайдалана алмайды;
•	желінің артық жүктелуін есепке ала отырып, кең таратылатынхабарламаларды өткізеді;
•	әрбір пакет үшін жіберу көзінің адресін және қабылдаушының адресін оқиды;
•	қабылдаушының адресі көрсетілмеген пакеттерді де жібереді;
Көпірлердің негізгі қызметі:
•	желіні ұзарту үшін немесе түйіндер санын арттыру үшін екі сегментті қосады;
•	желіні сегменттерге бөлудің есебінен трафикті азайтады;
•	әртүрлі желілерді қосады.
4. Анықтама. Маршрутизатор дегеніміз – әрбір сегменттің адресін білетін, ең тиімді бағытты анықтайтын және кең таралған хабарламаларды сүзгіден өткізетін құрылғы. Ол OSI үлгісінің Желілік деңгейінде  жұмыс істейді. Олар пакеттерді көптеген желі арқылы бағыттап отырады және адрестерін анықтайды. 
Бағыттауыш кестесінде желілік адрестер сақталады. Желіде қолданылатын әрбір хаттама үшін өзінің бағыттауыш кестесі құрылады. Ол келесі ақпараттан тұрады: 
- барлық белгілі желілік адрестер;
- басқа желілермен байланыс тәсілдері;
- бағыттауыштар арасындағы мүмкін жолдар;
- бұл жолдар бойынша беріліс құны.
	Әртүрлі варианттардың мүмкіндігін және жолдардың құнын салыстыра отырып бағыттауыш деректер үшін ең тиімді бағытты таңдайды .